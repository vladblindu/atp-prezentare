	De ce AB-PORT? Pentru că:

Trăim într-o lume în continuă schimbare, în care trebuie să-i acceptam provocările și să le transformăm în atu-uri. Fiecare dintre noi păstrează, ca pe mici comori, amintirea unor clipe minunate petrecute în compania unei cărți bune; dar, prinși în ritmul zilelor noastre, întâlnirea cu cartea devine un lux pe care ni-l permitem din ce în ce mai greu.

Pe de altă parte, evoluția tehnologiei IT ne deschide orizonturi din ce în ce mai largi: astfel, pasionații de lectură care au renunțat la fotoliul confortabil de la fereastră pot asculta cărțile preferate la volan, la jogging, în transportul public…

Editurile mari s-au adaptat acestei situații, dezvoltând o secțiune de publicații digitale care promite să crească constant, până la a deveni componenta principală a bussiness-ului.


	Ce este AB-PORT?

	Astfel s-a conturat ideea proiectului nostru, AB-PORT, conceput ca un instrument care să ofere jucătorilor de pe piața de materiale editoriale digitale o platformă virtuală de producție, tranzacționare și vânzare către public a acestui tip de produse. AB-PORT îsi propune să faciliteze, pe de o parte, tranzacționarea online între edituri și ofertanții de servicii (studiouri audio, ingineri de sunet independenți, actori, ilustratori, tehnoredactori, corectori etc), iar pe de altă parte, prin intermediul unei aplicații mobile, să deschidă un canal de distribuție și comunicare către consumatori a produselor editurilor în format digital.

	
	Pentru cine este util AB-PORT?

Pentru edituri: oferindu-le comunicarea personalizată către consumatorii lor, precum și fidelizarea acestora pe canale proprii. Editurilor care încă nu au dezvoltat acest segment - de publicații digitale - AB-PORT le facilitează accesul la o piață liberalizată, unde pot găsi furnizori de servicii la prețuri accesibile.

Pentru producători/furnizori de servicii specifice publicațiilor digitale: studiouri audio sau free-lanceri, actori de voce, ilustratori, tehnoredactori, corectori etc.

Pentru cititori, oferindu-le o bibliotecă virtuală cu produse variate, tip audio-book sau e-book, pe care o pot accesa folosind dispozitive mobile.


	Cum functioneaza AB-PORT?

Tranzacționări editori - producători: un editor poate contacta un producător specific pentru un serviciu și încheia un contract, tot cu ajutorul AB-PORT, sau poate adăuga pe fluxul de cereri de servicii o nouă cerere.

Tranzacționări producători - editori: un producător, fie că a fost contactat direct, fie că a confirmat o ofertă de pe flux, va intra sub clauzele contractului și va trimite către editor conținutul materialului digital specificat de contract. Platforma va proteja materialul digital în cadrul transferului, în așa fel încât acesta să nu poată fi folosit de către editor în această fază. În cazul în care sunt necesare refaceri, procesul se repetă. Odată produsul aprobat de către editor, acesta efectuează plata online prin intermediul platformei, care transferă banii către producător, simultan cu transmiterea către editor a materialului final fără protecție (watermark - aplicabil atât pentru text, video, imagine sau audio). Orice tranzacție finalizată cu succes va aduce puncte de rating producătorului, ce vor fi afișate pe pagina acestuia de prezentare.

Producții în colaborare: platforma va pune la dispoziția editorilor o metodă de realizare a unor producții în colaborare. Astfel, un editor poate adăuga o propunere de produs, atașând un eșantion sau un text integral dintr-o lucrare pe care dorește să o transforme într-un material digital, dar pentru a cărui realizare nu are puterea financiară sau nu dorește să-l finanțeze. Producătorii pot să solicite participarea în colaborare, propunând un preț de execuție pentru serviciul specific fiecăruia. Odată validați de către editor, cererea pentru serviciul respectiv se închide; producătorul devine co-producător la produs, urmând a primi un cuantum din veniturile provenite din vânzarea acestui produs. Acest cuantum se calculează în funcție de cota de participare, dată de prețul stabilit pentru serviciul prestat raportat la prețul total de producție, după cum au fost stabilite inițial cu editorul. Când toate serviciile sunt acoperite, producătorii demarează execuția acestora. După realizarea produsului final, editorul îl va încărca pe fluxul de distribuție/promovare. Acest produs va purta un cod special și, la fiecare vânzare a unei unități, platforma va direcționa sume către părți în cuantumurile stabilite.

Platforma Mobile: editorului îi este pusă la dispoziție o aplicație ce va purta toate caracteristicile grafice precum și sigla sa. Această aplicație va fi disponibilă spre descărcare publicului țintă al editorului,  în conformitate cu opțiunea acestuia (site propriu sau magazin specializat). Aplicația va avea funcții multiple:
player de audio-book-uri; 
vizualizator de texte în format digital (e-reader);
magazin de audio-book-uri și e-book-uri din catalogul editorului aferent aplicației;
mediu de comunicare și promovare, prin faptul că aplicația va genera notificări și pagini de reclamă cu noi apariții, recenzii etc. Acest conținut este inițiat de către editor, cu ajutorul paginii de administrare a aplicației mobile, pusă la dispoziție de către platformă.


	Ce oferă AB-PORT?

Un mediu securizat, bazat pe rating de tranzacționare a serviciilor aferente domeniului producerii și comercializării de conținut digital specific pieței editoriale;
Un factor de liberalizare și segmentare a prețurilor pentru aceste servicii, ce va permite accesul editurilor medii și mici la această piață în plină expansiune;
Un instrument cu ajutorul căruia să se poată realiza producții digitale în colaborare;
Un instrument de distribuție ieftin, simplu de utilizat și ușor de accesat și controlat atât de către edituri, cât și de către publicul țintă al acestora;
Un canal de comunicare extrem de eficient către acest public țintă, ce va putea fi utilizat pentru comunicarea și promovarea specifică atât a producțiilor digitale cât și a celor tipărite;
Odată cu cooptarea unui număr reprezentativ de jucători pe piață, un instrument precis de măsurare a acestei piețe;
Un canal vital pentru o largă categorie de free-lanceri în domeniul serviciilor aferente acestei piețe;
Un factor de arbitraj în eventualitatea unor litigii sau conflicte.

